# Záměr výběrového řízení na dodavatele účetních služeb

*Toto je projektový záměr, který finanční odbor předkládá republikovému předsednictvu a republikovému výboru.*

## Shrnutí

V rámci zlepšení fungování zázemí strany, zejména v oblasti financí, transparentnosti a správnosti účetnictví a plnění nových zákonných povinnosti navrhujeme provést výběrové řízení na **dodavatele účetních služeb**.

Dodavatel účetních služeb bude odpovědný finančnímu odboru, který zajišťuje finanční agendu strany.

## Potřeba záměru

Klíčem pro úspěch ve volbách a po nich je mimo jiné bezproblémové, konzistentní a transparentní účetnictví řešené včas.  

Záměr navrhl vedoucí fiančního odboru. Účetnictví strany bylo do roku 2014 řešeno v zásadě dobrovolnicky, "na koleně". Účetnictví za rok 2015 a 2016 bylo dle [smlouvy](https://smlouvy.pirati.cz/smlouvy/2015/12/2/ucto-2015/) zpracováváno společností Alvarium.
Tato smlouva by mohla být opět prodloužena, ale vzhledem k dlouhodobému neodvaratitelnému nárůstu účetních operací, zvýšenému tlaku a požadavkům dle nových volebních zákonů a regulací v zákonech o politických stranách a zejména k tomu, že očekáváme po volbách i v konzervativních odhadech nárůst prostředků s nimiž bude straba běžně operovat, je třeba navýšit objem poptávaných služeb. To samo o sobě je dostatečným důvodem pro nové výběrové řízení.

## Celkové náklady záměru

Celkové odhadnuté náklady záměru činí cca 120 tis. Kč při uzavření smlouvy s dodavatelem na 1 rok s možností dalšího prodloužení. 

Z hlediska vnitrostranických předpisů se jedná o jeden záměr v rozpočtové jednotce Česká pirátská strana ([§ 10 pravidel hospodaření][prah]), který se schvaluje na dobu neurčitou s náklady určenými celkovou roční částkou. 

[prah]: https://www.pirati.cz/rules/prah


### Dopad na rozpočtový výhled

Roční střední náklady činí cca 120 tis. Kč z položky Provozní výdaje finančního odboru. Lze předpokládat vysoutěžení nižší částky. V rozpočtovém výhledu na rok 2017 tyto prostředky nejsou resp. minimálně 20 tisíc (spíše 30 tisíc) chybí. Tato potřeba bude řešena úpravou výhledu snížením rezervy předsednictva.

### Dopad na rozpočet 2017		
		
V roce 2017 při předpokladu nástupu ne dříve než 1. 6. 2017 budou odhadnuté náklady 60 tis. Kč z [položky finančního odboru](https://wiki.pirati.cz/fo/hospodareni2017/rozpocty/strana/212700001). V rozpočtu na rok 2017 tyto prostředky všechny nejsou a budou doplněny z rezervy předsednictva.

Harmonogram projektu
--------------------

* Čtrnáct dnů od data vyhlášení – lhůta pro podávání nabídek
* Následující tři dny – hodnocení došlých nabídek a oznámení vítěze
* Následující tři dny – lhůta pro odvolání a přezkum rozhodnutí (bude-li nutné)
* Po uplynutí lhůty pro odvolání potvrzení vítězné nabídky a podpis smlouvy

Výběrové řízení proběhne a smlouva bude uzavřena nejpozději do 2 měsíců od schválení usnesení všemi orgány.

Výběrové řízení
----------------

Součástí záměru je jedno výběrové řízení nad 50 000 Kč.
Zadavatelem je finanční odbor, který bude po formální stránce zastupovat Jaromír Beránek. Hodnoticí komise výběrového řízení bude fungovat ve složení: 

* Jaromíra Beránek (vedoucí finančního odboru),
* Tobias Esner (člen administrativního a finančního odboru)  
* Vojtěch Pikal (místopředseda strany).

Nahradníkem je
* Jakub Michálek (místopředseda strany).

Ve jmenované hodnoticí komisi by měli být podle [§ 6 odst. 2 pravidel hospodaření] (https://www.pirati.cz/rules/prah#vyberova_rizeni) aspoň 3 odborníci, což je splněno, neboť všichni jmenovaní jsou ve své oblasti činnosti odborně způsobilí.

Výběrové řízení se bude řídit následujícími dokumenty, které jsou přílohou tohoto záměru:

* [Inzerát na účetní služby](readme.md)
* [Pravidla výběrového řízení](pravidla.md)

V případě zájmu vybraného uchazeče, bude smlouva uzavřena prostřednictvím zadávacího listu podle [podmínek pro placené úkoly][podminky], přičemž smluvní typ bude určen podle požadavku vybraného uchazeče.

[podminky]: https://github.com/pirati-cz/sablony/blob/4b07ba675434ee634c527909d537122264cc712e/ukoly/podminky/podminky.md

Schvalování záměru
------------------

#### Návrh usnesení republikového předsednictva

Republikové předsednictvo

1. **souhlasí** s předloženým záměrem na dodání účetních služeb,
2. **souhlasí** s náklady na tento záměr do 120 tis. Kč ročně,
3. **ukládá** finančnímu odboru předložit záměr republikovému výboru k projednání bezodkladně po schválení tohoto usnesení, a dále *v případě schválení republikovým výborem*
4. **převádí** 50 000,- Kč ze svých rezerv do rozpočtové položky finančního odboru,
5. **ukládá** finančnímu odboru záměr bezodkladně realizovat a ukládá finančnímu odboru dopracovat podklady pro výběrové řízení.

#### Návrh usnesení republikového výboru

Republikový výbor

1. **bere na vědomí** předložené dokumenty k záměru na dodávku účetních služeb,
2. **souhlasí** se záměrem na dodávku účetních služeb ve výši 120 tis. Kč ročně,
3. **schvaluje** odpovídající změnu rozpočtového výhledu; navýšení Provozních výdajů finančního odboru o 30 000,- na 130 000,- ročně v neprospěch výhledové rezervy předsednictva. 


---

Zpracovatel:

* Vojtěch Pikal, člen finančního a administrativního odboru

Předkladatel a kontrolor:

* Jaromír Beránek, vedoucí finančního odboru
