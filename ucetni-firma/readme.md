Česká pirátská strana vyhlašuje prostřednictvím finančního odboru 

# Výběrové řízení na dodavatele účetních služeb

![Otevřené účetnictví](otevreny_stat.jpg)

S vítězem výběrového řízení bude uzavřena smlouva na jeden rok s možností prodloužení.

Nabídky zasílejte emailem na adresu: fo@pirati.cz a v kopii na jaromir.beranek@pirati.cz.

Nabídky budou přijímány do 30.4.2017.

Podáním nabídky vyjadřujete souhlas s [pravidly výběru](pravidla.md) dodavatelů.

**Náplň činnosti:**
* Kompletní zpracování a vedení účetnictví,
* Vedení a zpracování závazků a pohledávek,
* Vedení evidence drobného a dlouhodobého majetku, 
* Zpracování postupů účtování (účetní osnova, účtování),
* Vedení mzdové agendy, přihlašování a odhlašování zaměstnanců,
* Zpracování daňových přiznání a podkladů pro daňová přiznání, v případě zájmu i pro zaměstnance, (Zaměstnanecká DP by byla hrazena samostatně.)
* Sestavení účetní závěrky,
* Příprava účetních podkladů pro audit a výroční zprávu,
* Průběžná komunikace se zástupci strany při dohledávání pokladů a řešení případných nesrovnalostí.

**Výhody pro dodavatele:**
Zásadní výhodou bude, že naše účetnictví bude veřejně dostupnou online referencí pro dodavatele, kterou bude moci ukazovat i dodavatel účetního software. Vítáme případné partnerství při propagaci účetního software touto formou.

Veškerá činnost je prováděna ve spolupráci s finančním odborem a republikovým předsednictvem strany.

Aktuální rozsah účetnictví nepřesahuje 200 výdajových a 100 příjmových položek měsíčně.

Další informace o rozsahu a složitosti jsou uvedeny na webu České pirátské strany – transparentní účetnictví: http://wiki.pirati.cz/fo/start

## Požadavky

**Požadavky zadavatele (must have):**
* Schvalovací vnitřní workflow (viz příloha [Proces schvalování výdajů](proces.md)) [1].
* Otevřený přístup do účetnictví online s možností vícestupňového nastavení práv.
* Sledování druhu výdajů podle zákona o pol. stranách (po jednotlivých výdajích).
* Automatické překlápění připravených plateb do banky.
* Nastavení samostatných přístupových práv pro jednotlivé hospodáře a zástupce (až sto osob).
* Kancelář v Praze, popřípadě ochota v případě potřeby na vlastní náklady přijet.
* Možnost exportovat uložená data do otevřeného strojově čitelného formátu.

[1]: Preferujeme zachování procesu schvalování výdajů, ale jsme otevřeni lepším a jednodušším řešením se stejným účinkem.

**Výhodou (nice to have):**
* Sledování plnění rozpočtu a záměrů
* Metodické zázemí/účetní směrnice pro vedení účetnictví neziskovou organizací, pomoc s počátečním nastavením procesů
* Opce pro prodloužení smlouvy za srovnatelných podmínek (příp. s inflační doložkou), opce pro smlouvu na vedení účetnictví pro s.r.o. vlastněné stranou 

**Požadavky na nabídky:**
* Nabídněte poskytování služby vedení účetnictví. 
* V nabídce uveďte způsob realizace a cenu za měsíc. Maximální nabídková cena je 10.000Kč / měsíc včetně DPH.

V nabídce také uveďte:
* **Totožnost:** Musíte uvést svoje jméno a pokud jde o firmu, musíte také uvést vlastníky, které lze ověřit z veřejných zdrojů. Zasláním nabídky souhlasíte se zveřejněním a zpracováním svých osobních údajů v souvislosti s výběrovým řízením. 
* **Svobodná licence:** Zasláním nabídky souhlasíte se zveřejněním všech příslušných smluv a všech děl uvedených v nabídce nebo vzniklých na základě smluv. Souhlasíte s tím, že díla uvedená v nabídce i výsledná díla bude možné svobodně šířit za podmínek licence .
* **Souhlas s pravidly:** Zasláním nabídky souhlasíte s těmito pravidly i [zvláštními pravidly](pravidla.md) uvedenými u tohoto výběrového řízení. Souhlasíte s tím, že nemáte nárok na náhradu nákladů spojených s účastí ve výběrovém řízení, ani na jiná finanční plnění z naší strany, není-li to výslovně uvedeno při vyhlášení výběrového řízení. Vyhrazujeme si právo změnit pravidla daného výběrového řízení. V takovém případě máte právo z výběrového řízení odstoupit. 
* **Kvalifikace:**
  * Držení vázané živnosti na Činnost účetních poradců, vedení účetnictví a vedení daňové evidence
  * Alespoň dvouletá praxe ve vedení učetnictví, kterou uchazeč doloží uvedením kontaktů na 3 referenční zákazníky se stejným nebo větším objemem účetních případů.

Pozn.: Právní forma dodavatele není rozhodující

## Hodnocení nabídek
Hodnoticími kritérii jsou:
* **cena** - 40% váha (při ceně 10.000 Kč nabídka oceněna 5 body, každých 500 Kč úspory znamená 1 bod navíc, každých 500 Kč navýšení 1 bod dolů)
* **naplnění požadavků**, rozsah a funkce online přístupu a variabilita nastavení - 30% váha (bodové hodnocení udělí komise)
* SLA a **dostupnost** kontaktní osoby - 30% váha (bodové hodnocení udělí komise)
Hodnocené nabídky mohou v každé ze tří oblastí získat 0 až 20 bodů. Bodové hodnoty se následně vynásobí procentuálními vahami a vítěznou se stává nabídka s nejvyšším celkovým bodovým součtem. Nejvyšším možným hodnocením nabídky je 20 bodů.

Hodnotící komise je oprávněna vyřadit nabídku, která nesplňuje některý požadavek.

Zadavatelem výběrového řízení je finanční odbor, za který jedná ve věci Jaromír Beránek. Tento inzerát zadavatel veřejně vyhlásí, přihlásit se může kdokoliv splňující kvalifikaci, následně také zadavatel obepíše a obvolá vytipované firmy s cílem získat co nejlepší nabídky. Zadavatel je také oprávněn použít standardní prostředky vyjednávání v soukromém sektoru s cílem získat pro stranu co nejvýhodnější nabídku.

Cílem tohoto výběrového řízení je doporučit ekonomicky nejvýhodnější nabídku z těch, která strana obdržela. Za splnění tohoto cíle odpovídá hodnotící komise.

Hodnoticí komise je složena ze tří členů finančního odboru: Jaromíra Beránka, Tobiase Esnera a Vojtěcha Pikala, náhradníkem je Jakub Michálek

Vítězná nabídka bude vybrána do 15.5.2017
